Політико-правова модель Візантійської імперії суттєво вирізняється у європейському
середньовічному державотворенні. Ця унікальність зумовлена творчим синтезом пізньоантичної,
християнської та ранньовізантійської світської традицій. Вони зумовили вироблення засад
симфонії (співзвучності, суголосся) церковної та світської влад у державі, передумови якої були
закладені у 395 р., а утвердження ідей якої пов’язують з діяльністю імператора Юстиніана.
Проблема симфонії (співзвучності, суголосся) церковної та світської влад у Візантійській
імперії традиційно привертала увагу вітчизняних та зарубіжних дослідників. Насамперед це праці
Ф. Успенського, Г. Літаврина, Ю. Кулаковського, М. Сюзюмова, О. Каждана, І. Чичурова,
І. Медведєва, К. Хвостової, М. Поляковської, Є. Сильвестрової [24]. На активній участі імператора
у релігійному житті імперії наголошував вже професор загальної і церковної історії СанктПетербурзької духовної академії, доктор богослів’я Микола Скалабанович (1848–1918 рр.) [25,
с. 275–276]. Зоя Удальцова підкреслила, що вже у ІV ст. Церква перетворюється на союзника і
опертя держави. Дослідниця зауважила, що особливістю статусу Церкви була її помітно більша,
ніж на Заході, залежність від владних інститутів, насамперед від імператора[27, с. 122]. На її
думку, саме у ранній Візантійській імперії була закладена політична теорія симфонії,
співзвучності світської влади і церковної ієрархії. Культ імператора – правителя всієї православної
ойкумени і культ держави ромеїв – захисниці і покровительки всіх православних народів,
проповідь виняткової візантійської державності, які зародилися у ранній Візантії, за твердженням
З. Удальцової, набрали поширення вже у наступні століття[26, с. 91]. Ідеї симфонії церковної і
світської влади, сформульованої за Юстиніана, приділила увагу і Любов Костогризова,
підкресливши закономірність і обґрунтованість її появи, а також зауваживши особливість її
реалізації [6].
Особливості виникнення та становлення положень про симфонію влад у системі концепцій
взаємин держави і Церкви Візантії висвітлював Олег Новиков. Ця ідея стала основою ромейської
державності. Дослідник підкреслює, що Київська Русь, сприйнявши християнство з
Константинополя, запозичила і цю концепцію. Остання вплинула і на формування політичної
ідеології та процеси державного будівництва Сербії та Болгарії [14]. Роль християнства як релігії
та Церкви як інституту у формуванні візантійської політичної доктрини досліджував Андрій
Новиков [13]. Окремих особливості формування засад взаємодії Церкви і держави у політикоправовій моделі Візантійської імперії автор розкриває у своїх публікаціях, присвячених правовому
статусу монастирів [17] та єпископа [16], податковим та адміністративним привілеям Церкви
загалом і окремих монастирів Візантійської імперії [18], церковному і монастирському
землеволодінню та його правовим гарантіям [21], відчуженню (невідчуженню) церковного і
монастирського землеволодіння, канонічним актам, взаємозв’язку церковної ієрархії та
канонічного нормотворення [20], судовим повноваженням Церкви [19].
Уже у ранньовізантійський період проходив пошук найефективніших форм державного
регулювання релігійної сфери, розроблення відповідних засад та механізмів, вироблення засад
взаємодії Константинопольського Патріархату та імператорської влади. Візантійська православна
Церква була вагомим інструментом забезпечення соціально-політичної стабільності та
гуманітарної єдності держави. Частина підкорених народів і племен добровільно приймали
християнство, перетворюючись у складову імперських процесів [11, с. 172–173]. Візантійська
Церква як соціогуманітарний та правовий інститут, натомість, займала важливе місце у
виробленні та реалізації державної політики, формуванні правосвідомості підданих імперії.
Владний режим з її допомогою забезпечував лояльність мешканців, успішно інтегруючи
чужорідні елементи у витворений гуманітарний простір. У структурі цього середньовічного
простору саме релігія відігравала для офіційного Константинополя роль своєрідного сакрального
маркера стабільності соціально-політичних процесів. Вона виступала передумовою виживання у
часи змін і катаклізмів православної ойкумени. З огляду на кореляцію понять «сталий розвиток
суспільства», «гуманітарно-просторова єдність» та «правовий порядок» питання сакральності і,
відповідно, легітимності влади виступає ключовим чинником державотворчих процесів,
зумовлюючи релігійно-міфологізований характер середньовічної візантійської державності, в якій
Церква і держава нерозривно пов’язані.
З оформленням чіткої ієрархії світських інститутів
держави релігія продовжувала виступати одним із наріжних каменів офіційної ідеології.
Відповідно релігія функціонально була потрібна органам державної влади Візантійської імперії
для сакралізації існуючої системи суспільних відносин, чітко визначеного управлінського та
соціального ієрархічного порядку, сутнісного наповнення існуючої системи нормативно-правових
актів. Соціокультурна динаміка зумовлювала формування системи уявлень на засади взаємин
православної Церкви і держави та механізми їхньої реалізації. Наступний крок – практика
обожнення (спочатку після життя, а потім прижиттєва) імператорів як логічний етап розвитку ідеї
сакральної влади. Виступаючи як виразник або втілювач божественної сутності, захисник
православ’я, його канонічних засад, православної держави, правитель намагався свої дії узгодити з
відповідними релігійними настановами та вимогами, пануючими у суспільстві. Окремі ромейські
володарі до свого титулу навіть додавали «святий», обґрунтовуючи це своїм миропомазанням [8,
с. 87]. Зміна імператора чи династії зумовлювала видозмінення (кореляцію) релігійної політики і
внесення змін до чинної системи церковно-канонічного права. Ці зміни та рівень їхньої
кардинальності зумовлювалися зовнішніми та внутрішніми чинниками. З іншого боку,
Візантійська Церква сприяла усуненню небажаних для неї імператорів, інспіруючи виступи
чиновників і війська, народні заворушення, державні перевороти, лобіюючи вигідні їй державні
акти (укази та розпорядження імператорів, міжнародні угоди тощо).
Константинопольський Патріархат помітно впливав на ідеологічні засади функціонування
державної влади. Зміна патріархів і перемога церковних угруповань, до яких примикали
військово-службова знать, чиновники, торгівельна верхівка, тягли за собою певну зміну ідеології
правління, основних напрямів внутрішньої політики і дипломатії. При цьому у храмах робилися
зображення правителів, яким віряни мали демонструвати лояльність. З розвитком інститутів
державного управління Візантійської імперії ускладнювалися взаємини держави з Церквою як
соціальним інститутом, порядок їхньої регламентації, нормативно-правове забезпечення та
система церковно-канонічного права у цілому.